# -*- mode: mandoku-view -*-
#+TITLE: 金佗稡編
#+DATE: 2019-03-29 20:50:39.697049
#+PROPERTY: ID KR2g0010
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 10
<pb:KR2g0010_WYG_010-1a>¶
　　欽定四庫全書¶
¶
　　金佗稡編巻十¶
¶
　　宋　岳珂　撰¶
¶
　　家集一¶
¶
　　臣竊惟先臣飛刻意於學涉獵經史尤喜春秋左氏¶
𫝊與孫吳之書不為章句不事華靡直欲致之實用¶
故其將兵以報君父之讎為的以達竒正之權為弓¶
以奮决勝之勇為矢奠而後發發無不中自束髮從¶
<pb:KR2g0010_WYG_010-1b>¶
戎未嘗一敗者其中心之藴謀畧之所施往往見於¶
表奏題䟦吟詠之間隨筆敷露如出師一奏謝赦一¶
表天下之士至今𫝊誦以未見全文為恨先父臣霖¶
蓋嘗搜訪舊聞參稽同異或得於故吏之所録或𫝊¶
於遺藁之所存或備於堂劄之文移或紀於稗官之¶
直筆掇拾未備嘗以命臣俾終其志臣謹彚次凡三¶
萬六千一百七十四言釐為十卷闕其卷尾以竢附¶
益曰表曰䟦曰奏議曰公牘曰檄曰詞曰題記其目¶
<pb:KR2g0010_WYG_010-2a>¶
有八而奏議公牘復皆析而三夫題記非文也所以¶
著其所向之志戎捷非文也所以叙其垂成之功或¶
以參辯誣衊而存或以照應事機而録至於建炎投¶
匭之䟽紹興建儲之議則以親書而密封焚藁而後¶
奏雖侍膝之子弟入幕之僚屬且不可見特因記載¶
粗得其梗㮣焉耳都上游之奏止班師之䟽𢷬京洛¶
之策出蘄黄之請亦僅詳其一二而散佚不可考者¶
則概不能究知其幾也異時茍未溘先犬馬誓將搜¶
<pb:KR2g0010_WYG_010-2b>¶
訪以補其闕而備其遺庶幾先臣之志有考於萬世¶
云爾臣竊觀髙宗皇帝報先臣建儲之札有曰覽卿¶
親書奏深用歎嘉非忱誠忠讜則言不及此卿識慮¶
精深為一時智謀之將非他人比嗚呼方中原雲擾¶
羣盜蝟興先臣秘計大策朝奏夕可反復剴切皆當¶
帝心至於嘉歎奬激未易殫舉此先臣之所以䝉被¶
知遇而見於題品者如此茍不能掇拾以俟來哲則¶
何以章先帝知人之明敢援前詔昧死上之秘府以¶
<pb:KR2g0010_WYG_010-3a>¶
備採擇嘉泰三年冬十有一月乙丑朔承務郎差監¶
鎮江府戸部大軍倉臣岳珂謹序¶
¶
　　表¶
¶
　　謝講和赦表¶
¶
　　武勝定國軍節度使開府儀同三司湖北京西路宣撫¶
使兼營田大使臣岳飛上表言今月十二日准進奏院¶
遞到赦書一道臣已即躬率統制統領將佐官屬等望¶
闕宣讀訖觀時制變仰聖哲之宏規善勝不爭實帝王¶
<pb:KR2g0010_WYG_010-3b>¶
之妙算念此艱難之乆姑從和好之宜睿澤誕敷輿情¶
胥悦臣飛誠歡誠抃頓首頓首竊以婁敬獻言於漢帝¶
魏絳發策於晉公皆盟墨未乾顧口血猶在俄驅南牧¶
之馬旋興北伐之師蓋制敵有經要盟無信莫守金石¶
之約難充谿壑之求圖暫安而解倒垂猶之可也顧長¶
慮而尊中國豈其然乎恭惟皇帝陛下大徳有容神武¶
不殺體乾之健行巽之權務和衆以安民迺講信而修¶
睦巳漸還於境土想喜見於威儀臣幸遇明時獲觀盛¶
<pb:KR2g0010_WYG_010-4a>¶
事身居將閫功無補於涓埃口誦詔書面有慚於軍旅¶
尚作聰明而過慮徒懐猶豫而致疑謂無事而請和者¶
謀恐卑辭而益幣者進臣願定謀於全勝期收地於兩¶
河唾手燕雲終欲復讎而報國誓心天地當令稽顙以¶
稱藩臣無任瞻天望聖激切屏營之至謹奉表稱賀以¶
聞臣誠歡誠抃頓首頓首謹言¶
¶
　　跋¶
¶
　　御書屯田三事䟦¶
¶
<pb:KR2g0010_WYG_010-4b>¶
　　臣聞先正司馬光有言徳勝才謂之君子才勝徳謂¶
之小人論人者能審於才徳之分則無失人矣曹操¶
募百姓屯田許下所在積粟諸葛亮分兵屯田而百¶
姓安堵羊祐懐逺近得江漢之心亦以墾田獲利若¶
三子者知重本務農使兵無艱食其謀猷術畧皆不¶
在人下才有足稱者然操酷虐變詐擥申商之法術¶
雖號超世之傑豈正直中和者所為乎許劭謂清平¶
之姦賊亂世之英雄其徳有貶云亮開誠心布公道¶
<pb:KR2g0010_WYG_010-5a>¶
邦域之内畏而愛之祜増修徳言以懐柔初附則徳¶
過於操逺矣觀亮素志欲龍驤虎視包括四海以興¶
漢室天不假以年遽有渭南之恨祜輔晉武慨然有¶
并吞之心後平吳身不及見二子有意於功名而志¶
弗克伸惜哉臣庸徳薄才誠不敢妄論古人伏䝉陛¶
下親灑宸翰鋪述二三子屯田足食之事俯以賜臣¶
臣敢不策駑礪鈍仰副聖意萬一夫服田力穡乃亦¶
有秋農夫職爾用屯田以足兵食誠不為難臣不揆¶
<pb:KR2g0010_WYG_010-5b>¶
願遲之嵗月敢以奉詔要使忠信以進徳不為君子¶
之棄則臣將勉其所不逮焉若夫控制邉陲尊强中¶
國扶宗社於再安輔明天子以享萬世無疆之休臣¶
竊有區區之志不知得伸歟否也紹興十年正月初¶
一日武勝定國軍節度使開府儀同三司湖北京西¶
路宣撫使兼營田大使武昌郡開國公食邑四千戸¶
食實封一千七百戶臣岳飛謹書¶
¶
　　奏議上¶
¶
<pb:KR2g0010_WYG_010-6a>¶
　　南京上皇帝書畧¶
¶
　　陛下已登大寳黎元有歸社稷有主巳足以伐敵人之¶
謀而勤王御營之師日集兵勢漸盛彼方謂吾素弱未¶
必能敵正宜乗其怠而擊之而李綱黄潛善汪伯彦輩¶
不能承陛下之意恢復故疆迎還二聖奉車駕日益南¶
又令長安維揚襄陽凖備巡幸有茍安之漸無逺大之¶
畧恐不足以係中原之望雖使將帥之臣戮力於外終¶
亡成功為今之計莫若請車駕還京罷三軍巡幸之詔¶
<pb:KR2g0010_WYG_010-6b>¶
乗二聖䝉塵未乆敵穴未固之際親帥六軍迤邐北渡¶
則天威所臨將帥一心士卒作氣中原之地指期可復¶
¶
　　乞催湖州賜米奏¶
¶
　　武功大夫昌州防禦使通泰州鎮撫使兼知泰州臣岳¶
飛狀奏近奉聖㫖於湖州封椿米内支撥五千石應副¶
本軍起發臣與士卒同被如天之賜昨所差般運人回¶
據本州知州趙子璘却稱本州未曽承准朝廷指揮不¶
肯應副即目新任所在各有金人占據切慮有失事機¶
<pb:KR2g0010_WYG_010-7a>¶
伏望聖慈行下本州依巳降指揮裝發庶幾即得前邁¶
以修疆場之職謹録奏聞伏候勑㫖¶
¶
　　招曹成不服乞進兵劄子¶
¶
　　親衛大夫建州觀察使神武副軍都統制權知潭州兼¶
權荆湖東路安撫都總管臣岳飛劄子奏臣竊惟内宼¶
不除何以攘外近郊多壘何以服逺比年羣盜競作朝¶
廷務廣徳意多命招安故盜亦玩威不畏力强則肆暴¶
力屈則就招茍不畧加勦除蠭起之衆未可遽殄臣昨¶
<pb:KR2g0010_WYG_010-7b>¶
者被奉曹成之命深以為陛下好生之意如此為臣子¶
者患不能推廣而行之故先宣布上恩以期改行閲日¶
雖乆扞格是聞臣嘗累遣探報知其賊馬巳離道州進¶
趨廣西此寇所為未肯遽屈意欲侵犯二廣肆毒生靈¶
俟其力盡勢殫然後徐為服降之計臣今進發自郴州¶
桂陽監以往即行措置用兵掩殺務速除蕩以綏彼民¶
取進止¶
¶
　　措置曹成事宜奏¶
¶
<pb:KR2g0010_WYG_010-8a>¶
　　親衛大夫建州觀察使神武副軍都統制權知潭州兼¶
權荆湖東路安撫都總管臣岳飛狀奏四月初二日准¶
江南西路安撫大使司牒三月二十三日准樞密院三¶
月四日劄子奉聖㫖令岳飛到袁州更切斟量賊勢如¶
賊兵衆且於袁州駐劄俟宣撫司人馬到同共進兵如¶
曹成巳受招安起發赴行在即與馬友㑹合同共勦殺¶
劉忠訖續往潭州飛素有謀畧毋致稍失機㑹却致賊¶
兵破壊二廣臣檢㑹紹興二年二月八日樞密院劄子¶
<pb:KR2g0010_WYG_010-8b>¶
節文曹成賊馬占據道賀州作過三省樞密院同奉聖¶
㫖令宣撫司催督髙舉星夜前去應援二廣及令荆湖¶
東路安撫使岳飛統率副總管馬友并本路李宏吳錫¶
韓京諸頭項軍馬火急前去襲逐掩擊其馬友等並聽¶
帥臣岳飛節制各務體國共力破賊仍仰廣東西路帥¶
臣起發逐路洞丁刀弩手將兵土軍弓手民兵疾速躬¶
親統率前去逐路界首與岳飛㑹合併力夾擊務要一¶
舉萬全臣巳即時關報㑹合馬友吳錫韓京等軍馬及¶
<pb:KR2g0010_WYG_010-9a>¶
牒廣東西路安撫使統率本路洞丁刀弩手等各前來¶
界首㑹合照應夾擊勦殺外臣一行軍馬巳到衡州茶¶
陵縣不住承准郴州桂陽監等處關報及臣亦差人體¶
探得曹成發人馬取三月十九日起發往全永州侵犯¶
廣西界分并前軍人馬往賀州路前去其曹成中軍見¶
在道州未有的實起發月日不住放人四向擄掠殺人¶
放火似此顯見曹成未肯便赴行在意欲侵犯二廣作¶
過今准前項江南西路安撫大使李回公牒備奉前項¶
<pb:KR2g0010_WYG_010-9b>¶
聖㫖指揮一行官兵巳過袁州地里稍逺兼續於四月¶
初三日准荆湖東路提刑司關報曹成賊馬巳起發離¶
道州前去廣西除巳差人體探子細外今巳進發往郴¶
州桂陽監以來駐泊如曹成不赴行在及入廣西臣便¶
行措置進兵掩殺若曹成巳入廣界不審令臣一行軍¶
馬如何施行伏望聖慈特降睿㫖付臣貴憑遵依施行¶
謹録奉聞伏候勑㫖¶
¶
　　(貼黄)照對臣所統本軍官兵一萬二千餘人除存¶
<pb:KR2g0010_WYG_010-10a>¶
留二千人吉州㸔管老小并隨軍輜重火頭占破¶
外實出戰只有七千餘人吳全二千人除輜重火¶
頭外實出戰一千五百人韓京三千人除留㸔寨¶
輜重火頭外堪出戰只有一千餘人吳錫約二千¶
餘人堪(闕)¶
¶
¶
¶
<pb:KR2g0010_WYG_010-10b>¶
¶
¶
¶
¶
¶
¶
¶
¶
<pb:KR2g0010_WYG_010-11a>¶
¶
¶
¶
¶
¶
¶
　　次生擒殺降到䖍州諸縣界山寨賊首羅誠等二百餘¶
人見拘管在寨未審令臣一面處置惟復申解朝廷伏¶
<pb:KR2g0010_WYG_010-11b>¶
望聖慈速賜指揮以憑遵稟施行謹録奏聞伏候勑㫖¶
¶
　　措置李横等軍奏¶
¶
　　鎮南軍承宣使神武後軍統制江南西路舒蘄州制置¶
使臣岳飛狀奏契勘襄陽府李横郢州李刺史翟鎮撫¶
董先隨州李道牛臯等逐頭項軍馬例各失守將帶到¶
百姓隨行見無所歸臣雖非所職縁事干國計不敢隱¶
黙伏望聖慈特降睿㫖令李横李刺史翟鎮撫董先人¶
馬於漢陽軍屯駐李道牛臯人馬於黄州或依舊蘄州¶
<pb:KR2g0010_WYG_010-12a>¶
屯駐且令安集仍乞令李横等將百姓放令逐便庶免¶
轉淪溝壑之患候屯駐定却聽朝廷指揮施行謹録奏¶
聞伏候勅㫖¶
¶
　　奏審李道牛臯軍奏¶
¶
　　鎮南軍承宣使神武後軍統制江南西路舒蘄州制置¶
使臣岳飛狀奏契勘李道牛臯人馬累得申狀乞聽臣¶
節制臣以未准朝㫖不敢拘收見且令前來江州權行¶
駐劄外伏望特降睿㫖令係屬一處節制庶幾軍律有¶
<pb:KR2g0010_WYG_010-12b>¶
歸如䝉付臣拘收使喚亦乞行下恭依施行謹録奏聞¶
伏候勑㫖¶
¶
　　乞復襄陽劄子¶
¶
　　鎮南軍承宣使神武後軍統制江南西路舒蘄州制置¶
使臣岳飛劄子奏臣竊惟善觀敵者當逆知其所始善¶
制敵者當先去其所恃今外有强敵之寇攘内有楊么¶
之竊發俱為大患上軫宸襟然以臣觀之楊么雖近為¶
腹心之憂其實外假李成以為唇齒之援今日之計正¶
<pb:KR2g0010_WYG_010-13a>¶
當進兵襄陽先取六郡李成不就縶縛則亦喪師逺逃¶
於是加兵湖湘以殄羣盜要不為難而况襄陽六郡地¶
為險要恢復中原此為基本臣今巳厲兵飭士惟竢報¶
可指期北向伏乞睿斷速賜施行庶幾上流早見平定¶
中興之功次第而致不勝天下之幸取進止¶
¶
　　畫守襄陽等郡劄子¶
¶
　　鎮南軍承宣使神武後軍統制江南西路舒蘄州兼荆¶
南鄂岳黄復州漢陽軍徳安府制置使臣岳飛劄子奏¶
<pb:KR2g0010_WYG_010-13b>¶
臣六月二十三日酉時准御前金字牌伏䝉聖慈特降¶
親扎處分令臣條具襄陽隨郢利害臣竊觀金人劉豫¶
皆有可取之理金人累年之間貪婪横逆無所不至今¶
所愛惟金帛子女志巳驕墮劉豫僭臣賊子雖以儉約¶
結民而人心終不忘宋徳攻討之謀正不宜緩茍嵗月¶
遷延使得修治城壁添兵聚糧而後取之必倍費力陛¶
下淵謀逺畧非臣所知以臣自料如及此時以精兵二¶
十萬直𢷬中原恢復故疆民心効順誠易為力此則國¶
<pb:KR2g0010_WYG_010-14a>¶
家長乆之策也在陛下睿斷耳若姑以目前論之襄陽¶
隨郢地皆膏腴民力不支茍行營田之法其利為厚然¶
即今將已七月未能耕墾來年入春即可措畫陛下欲¶
駐大兵於鄂州則襄陽隨郢量留軍馬又於安復漢陽¶
亦量駐兵兵勢相援漕運相繼荆門荆南聲援亦巳相¶
接江淮荆湖皆可奠安六州之屯且以正兵六萬為固¶
守之計就撥江西湖南糧斛朝廷支降劵錢為一年支¶
遣候營田就緒軍儲既成則朝廷無餽餉之憂進攻退¶
<pb:KR2g0010_WYG_010-14b>¶
守皆兼利也惟是葺治之初未免艱難必仰朝廷微有¶
以資之基本既立後之利源無有窮巳又此地夏秋則¶
江水漲隔外可以禦寇内足以運糧至冬後春初江水¶
淺澀吾資糧巳備可以坐待矣於今所先在乎速備糧¶
食斟量屯守之兵可善其後臣識闇不學輒具管見仰¶
報聖問辭拙事直伏乞聖慈裁决干冒天威臣不勝屏¶
營戰慄之至取進止¶
¶
　　(貼黄)臣見今只候糧食稍足即便過江北雖强敵¶
<pb:KR2g0010_WYG_010-15a>¶
兵馬勢重臣定竭力勦戮不敢少負陛下伏乞特¶
寛宵旰之念不勝慶幸¶
¶
　　條具荆襄相度移治及差官奏¶
¶
　　鎮南軍承宣使神武後軍統制江南西路舒蘄州兼荆¶
南鄂岳黄復州漢陽軍徳安府制置使臣岳飛狀奏臣¶
於六月二十八日准御前金字牌遞到樞密院六月十¶
六日劄子備奉聖㫖令臣條具收復襄陽隨郢三郡防¶
守相度移治山寨等事今條具畫一開具下項¶
¶
<pb:KR2g0010_WYG_010-15b>¶
　　一臣收復到襄陽隨郢三州即時逐急權行差官¶
葺治州事實以此三州止有空城公吏軍民自縁¶
乆罹兵火或被驅擄或遭殺戮甚為荒殘全藉有¶
心力官撫綏葺治招誘人戸所有襄陽府巳差武¶
功大夫本軍幹辦官張旦借左武大夫權唐鄧郢¶
州襄陽府安撫使兼知襄陽軍府事親衛大夫(闕)¶
　觀察使牛臯權唐鄧郢州襄陽府安撫副使武¶
義大夫榮州團練使李道充唐鄧郢州襄陽府四¶
<pb:KR2g0010_WYG_010-16a>¶
州都統制承信郎本軍准備差遣孫革借右承務¶
郎權簽書襄陽府判官㕔公事訖今來葺治漸成¶
次第¶
¶
　　一郢州巳差承節郎本軍准備差遣周識借右承¶
奉郎權知郢州右迪功郎本軍准備差遣李旦借¶
承奉郎權本州通判訖¶
¶
　　一隨州巳差右將仕郎李章准備差遣孫翬借承¶
奉郎權知隨州下州文學蔣庭俊借右修職郎權¶
<pb:KR2g0010_WYG_010-16b>¶
本州節度推官訖近訪聞逐州官葺治漸成次第¶
一臣所奏差官等事理更合取自指揮如䝉俞允¶
乞降差劄施行¶
¶
　　一臣䝉朝廷支撥糧三十三萬石水脚錢一十七¶
萬貫委沈昭逺等催督應副今來臣自至襄陽巳¶
及月餘止有糧五千七百餘石至軍前伏望特降¶
睿㫖施行¶
¶
　　右畫一開具在前謹録奏聞伏候勑㫖¶
<pb:KR2g0010_WYG_010-17a>¶
¶
¶
¶
¶
¶
¶
¶
¶
<pb:KR2g0010_WYG_010-17b>¶
¶
¶
¶
¶
¶
¶
¶
¶
　　金佗稡編卷十¶
¶
